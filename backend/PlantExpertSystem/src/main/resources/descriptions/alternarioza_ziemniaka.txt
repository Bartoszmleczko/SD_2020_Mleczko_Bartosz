Choroba ta pojawia się we wszystkich regionach upraw ziemniaka. Alternarioza zwana „suchą zarazą” występuje w postaci suchych plam. Pojawia się na łodygach i liściach oraz na bulwach ziemniaka, gdzie ujawnia się dopiero w czasie przechowywania. Pierwsze objawy choroby widoczne są już w czerwcu (w okresie zawiązywania bulw oraz kwitnienia).

Rozwojowi alternariozy sprzyja ciepła i umiarkowanie wilgotna pogoda. Czynnikami sprzyjającymi są temperatury dochodzące do 30°C oraz częste (krótkotrwałe, intensywne) opady deszczu. Rozwój choroby ułatwia utrzymująca się rosa z występującymi na przemian okresami suszy.

Choroba powoduje uszkodzenie powierzchni asymilacyjnej roślin ziemniaka, co prowadzi do zmniejszenia plonu. W Polsce „sucha zaraza” może doprowadzić do spadku plonów bulw średnio o 20%, a w skrajnych przypadkach nawet o 40%.