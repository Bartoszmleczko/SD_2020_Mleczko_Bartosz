Fuzarioza kłosów należy do dużej grupy chorób nazywanych fuzariozami. Porażają one rośliny w bardzo różnych okresach ich rozwoju, zagrażając zarówno zbożom, jak też innym gatunkom roślin im towarzyszących przez cały sezon wegetacyjny. Z fuzariozą w uprawie zbóż spotykamy się od momentu, gdy kiełkują i wschodzą (fuzyjna zgorzel siewek), rozwijają źdźbła (fuzaryjna zgorzel podstawy źdźbła i korzeni), wydają liście (fuzarioza liści).
Pojawienie się fuzariozy na plantacji we wczesnych stadiach rozwoju zbóż jest sygnałem zwiastującym duże ich zagrożenie w okresie kłoszenia i późniejszym. Sprawcy tych chorób, czyli grzyby rodzaju Fusarium, wytwarzają zarodniki (makro- i mikrokonidia) będące ważnym źródłem infekcji fuzariozą kłosów.
Porażenie jest tym silniejsze, im bardziej sprzyjają temu czynniki środowiskowe, jak np. temperatura od 12 do 24°C w dzień i od 5 do 12°C w nocy, wysoka wilgotność powietrza i częste opady deszczu. Rozwojowi choroby sprzyjają łagodna jesień i zima, chłodna i mokra wiosna, zbyt gęsty siew.