Septorioza paskowana liści pszenicy – grzybowa choroba roślin wywołana przez Mycosphaerella graminicola.
Choroba jest rozprzestrzeniona na całym świecie. W Polsce występuje głównie na pszenicy, rzadziej na pszenżycie. Występuje także na niektórych gatunkach traw. Powoduje przedwczesne usychanie i zamieranie liści. Szczególnie szkodliwe jest porażenie liści flagowych. Septorioza paskowana liści pszenicy występuje podczas całego okresu wegetacyjnego, atakując rośliny we wszystkich fazach rozwojowych.